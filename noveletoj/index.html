<!doctype html>
<html lang="en">

<head>
  <meta charset="utf-8">
  <title>Noveletoj</title>

  <meta name="description" content="">
  <meta name="viewport" content="width=device-width, initial-scale=1, shrink-to-fit=no">

  <link rel="stylesheet" href="../css/bootstrap.css">
  <link rel="stylesheet" href="../css/custom.css">
  <link rel="icon" href="../icon.png">
</head>

<body class="doc">

  <div class="homelink">
    <a href="../">home</a>
  </div>

  <div class="content">

<h1>Rakontoj</h1>

<div class="rakonto" id="renkonto">
  <h2>renkonto <a class="para" href="#renkonto"></a></h2>

  <p>Ĉimatene, mi renkontis min. Mi estis promeninta en la loka arbaro (arbareto, mi diru; estas nur kelkaj arboj, sed estas beleta, kaj mi ŝatas rigardi la birdojn ktp). Dum mi estis revenanta al mia loĝejo, mi vidis min, elirantan mian loĝejan, por iri al la vendejo.</p>

  <p>Mi ne estas tia ulo, ku vere ŝatas babili kun homoj en la strato, sed mi supozas ke mi interesiĝis pri miaj pensoj je tiu momento. Do, mi paŭzis, kaj kaptis la okulojn de mi, dum mi alproksimiĝis.</p>

  <p>La problemo estis ke mi ne estas tia ulo kiu ŝatas babili kun homoj en la strato, kaj do mi preskaŭ tute ignoris min. Mi uzis mian kapaŭskutilon, kiel ĉiam, kaj ankaŭ alia mi uzis la sian. Certe estus unu el tiuj malkomfortaj okzazoj, kiam unu komencas paroli, sed tiam devas rekomenci, ĉar la alia ne povis aŭdi la unuan fojon. Certe estus ĝenerale nekontentiga okazo .. sed ankaŭ mi bedaŭras ke ĝi ne okazis. Mankas al mi la senton de homa interago, kiun mi volis en tiu momento.</p>

  <p>Mi supozas, ke verŝajne mi estis ne tute amike al mi, ĉar mi sciis ke mi devis iri al la vendejo, sed anstataŭe mi promenis en la arbaro.</p>
</div>

<hr>

<div class="rakonto" id="katoj">
  <h2>katoj <a class="para" href="#katoj"></a></h2>

  <p>Estas almenaŭ du katoj kiuj patrolas ĉirkaŭ mia konstruaĵo. Mi ne scias kie ili loĝas, sed proksimume unufoje tage unu el ili marŝas preter mian pordon. Mi suspektas ke ili zorgeme planas, por ke ili ne vizitu la saman lokon la saman tempon, por ke ĉiu povu diri ke li posedas la tutan terenon.</p>

  <p>Ĉar mi pensas ke rutino povas esti teda, mi ofte malfermas mian pordon kiam mi vidas unu el ili, por ke li povu esplori iomete interne. Mi ne serĉas dankon pro tio, mi nur celas interesigi la vivon.</p>

  <p>Sed mi ankaŭ tute ne atendas plendojn! Kutime Oranĝulo (mi neniam lernis lian veran nomon) simple puŝas la nazon en kelkajn lokojn en mia loĝejo, eble rigardas sub la liton aŭ en iu ŝranko. Sed hodiaŭ li subite estas tute malkontenta pri ĉio! La tablo estas tro alta por ke povu facile sursalti ĝin, kaj mi puŝis la seĝojn tro sub ĝin, por ke li povu uzi ilin kiel ŝtupojn. La planko estas tro glita. La lito estas tro mola. La plendado daŭris la tutan tempon de lia vizito!</p>

  <p>Kiam li revenos, mi eble eĉ ne malfermos la pordon! Aŭ eble mi povus ŝanĝi kelkajn aferojn. La planko eble ja estas iom glita por kato ..</p>
</div>

<hr>

<div class="rakonto" id="arbo">
  <h2>arbo <a class="para" href="#arbo"></a></h2>

  <p>La plej alta arbo en nia arbaro estas la fonto de multaj legendoj. Oni diras ke neniu atingis la pinton. Eĉ, ke ne eblas atingi la pinton. Mi aŭdis ke iu kiu provis, remalsuprenvenis sed estis porĉiame ŝanĝita de la sperto. Oni diris ke li vidis aferojn kiuj estas tiom malkiel la ordinara vivo, ke li ne plu povis akcepti la ĉiutagajn banalaĵojn, kaj tiam li malaperis, sen averto, sen spuro. Sed oni ankaŭ diras, ke neniu kiu provis surpintiĝi iam revenis. Kiu scias la veron?</p>

  <p>Nu, mi volas scii. Mi pensas, ke verŝajne ne povas esti ian veran misteron. Jes, ĝi estas pli alta ol mi iam estis, sed mi vidas birdojn. La birdoj flugas tiom pli alta ol eĉ la plej alta arbo, kaj ili ne ŝajnas malkontentaj pro la sperto. Sed eble ili povas elteni ĝin precize ĉar ili scias ke ili povas reatingi tiun alton kiam ajn ili volas. Por mi, estus unufoja afero.</p>

  <p>Fakte, mi scias ke mi neniam atingos la altaĵon. Mi jam estas maljuna, kaj ne sufiĉe forta por tia longa grimpado. Mia sola oportuno por scii pri ĝi estas demandi al birdo. Do mi klopodas lerni la birdlingvon, sed tio estas malfacila tasko, kaj mi jam estas tre maljuna sciuro.</p>
</div>

<hr>

<div class="rakonto" id="kurado">
  <h2>kurado <a class="para" href="#kurado"></a></h2>

  <p>Unu tagon, en la somero, mi kuris. Apud mia loĝejo estas paŝvojo laŭ rivero. Oni povas esti for de la aŭtoj, bruoj, maltrankviligoj, kaj tute ne pensi dum kelkaj minutoj, simple ĝuante la senton de la vento sur la vizaĝo. Aŭ teorie estas tiel. Praktike, mi trovas kuradon malfacile laciga. Kaj ĝenerale mi dolorigas iun parton de mi, foje parto pri kiu mi ne antaŭe estas konscia.</p>

  <p>Sed unu tagon, en la somero, ĉio funkciis bone. Estis neniu penso en mia menso, mi nur kuris kaj sentis. Antaŭ mi, estis kurbo en la vojo. Tio ne estas problemo, mi scias kiel kuri laŭ kurbo. Sed, estas alia eblo. Mi povas simple kuri rekte, salti super la barilo, kaj flugi trans la rivero. Mi metas unu piedon sur la grundon, sed la sekvan mi metas sur nevideblan ŝtupon. Mi povas simple decidi kie meti la piedojn, kaj mi plialtiĝas rapide, ĝis mi povas antaŭensalti super la akvo.</p>

  <p>Mi etendas la brakojn, levas la kapon, rigardas la ĉielon, kaj plirapidiĝas laŭvole ĝis mi soras en libero. Mi ĉirkaŭflugas, leviĝas, plonĝas, spiraliras, ĝis ..</p>

  <p>Mi subite estis denove sur la grundo. Mia brusto iom doloris. Ĝi estis premita kontraŭ la barilo, kiu savis min de la akvo.</p>
</div>

  </div>

</body>

</html>
